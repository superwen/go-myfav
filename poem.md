## 我喜欢的古诗词

### 苏轼
**江城子** 乙卯正月二十日夜记梦  
十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。  
夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。  

**定风波** 莫听穿林打叶声  
莫听穿林打叶声，何妨吟啸且徐行。 
竹杖芒鞋轻胜马，谁怕？一蓑烟雨任平生。 
料峭春风吹酒醒，微冷，山头斜照却相迎。  
回首向来萧瑟处，归去，也无风雨也无晴。  

**念奴娇** 赤壁怀古  
大江东去，浪淘尽，千古风流人物。  
故垒西边，人道是，三国周郎赤壁。  
乱石穿空，惊涛拍岸，卷起千堆雪。  
江山如画，一时多少豪杰。  
遥想公瑾当年，小乔初嫁了，雄姿英发。  
羽扇纶巾，谈笑间，樯橹灰飞烟灭。  
故国神游，多情应笑我，早生华发。  
人生如梦，一尊还酹江月。  

**江城子** 墨云拖雨过西楼  
墨云拖雨过西楼。水东流。晚烟收。柳外残阳，回照动帘钩。今夜巫山真个好，花未落，酒新篘。  
美人微笑转星眸。月花羞。捧金瓯。歌扇萦风，吹散一春愁。试问江南诸伴侣，谁似我，醉扬州。  



